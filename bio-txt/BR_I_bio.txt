Ivan Bruschi (1920-1996) nacque ad Arezzo nel 1920. Figlio di Pietro Bruschi, titolare di un'attività che commerciava antiquariato, si occupava di restauro e allo stesso tempo realizzava mobili in stile, si spostò a Firenze con il fratello Livio (1906-1973). Bruschi collaborò nell'attività antiquariale del fratello fino al 1956, anno in cui decise di far ritorno alla città natale.
Nel 1958 aprì una propria galleria in Piazza San Francesco ad Arezzo e nel corso degli anni Sessanta restaurò il palazzo del Capitano del Popolo, situato in Corso Italia 14, antica dimora famigliare.
Nel 1968 fondò la Fiera Antiquaria, prima manifestazione del genere che da allora si svolge con cadenza mensile nella città toscana.
Alla sua morte, avvenuta nel 1996, lo storico palazzo di famiglia divenne la sede della Fondazione Ivan Bruschi, che ancora oggi custodisce la collezione di oggetti d'arte e dipinti un tempo appartenuti al mercante.

