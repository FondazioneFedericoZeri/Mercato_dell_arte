Ubaldo Giugni fu un antiquario attivo a Firenze tra la fine degli anni Venti e i primi anni Sessanta del Novecento, titolare della "Galleria d'Arte", specializzata in antichità, oggetti d'arte e decorazioni, con duplice sede, in via dei Banchi 5 e via del Moro 30. Giorgio Batini, ne L'antiquario del 1961, ricorda le umili origini di Giugni e il suo approccio casuale al commercio antiquariale quando faceva il commesso in un negozio di via dei Banchi.
L'intellettuale e scrittore Giovanni Papini lo ringraziò, nel 1942, esaltandone le doti commerciali e il legame con la città di Firenze, per il dono delle lampade decorate con angeli d'oro che illuminano le sale di Palazzo Strozzi.

